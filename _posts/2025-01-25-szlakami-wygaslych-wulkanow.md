---
title: "Szlakami Wygasłych Wulkanów"
date: 2025-01-25T10:34:30-02:00
categories:
  - wycieczki
tags:
  - podróże
  - Góry Kaczawskie
  - góry
  - Dolny Śląsk
  - Jawor
excerpt: Wyrusz z nami szlakami Wygasłych Wulkanów i odkryj niezwykłe krajobrazy Dolnego Śląska!
---


Cześć! Ostatnio udało pojechać nam się na naszą pierwszą wycieczkę. Wiele myśleliśmy nad tym, gdzie chcielibyśmy się wybrać i padło na **Jawor** oraz spacer po **Krainie Wygasłych Wulkanów**. Wycieczka łączy kulturę razem z naturą i będzie wspaniałą opcją dla osób szukających zróżnicowanych wrażeń! 


Jawor
===

<iframe src="https://www.google.com/maps/d/embed?mid=1VgVPUbBkF1QZIyCjG2-McOBjOHxYk1w&hl=en&ehbc=2E312F" width="640" height="550" style="width: -webkit-fill-available;"></iframe>

Wycieczkę rozpoczęliśmy od zwiedzania Jawora. W tym niewielkim mieście leżącym niedaleko Legnicy można odkryć wiele interesujących zabytków. Z pozoru niepozornie wyglądające miejsce okazuje się być średniowieczną osadą i domem dla wielu dobrze zachowanych obiektów (nawet tych na liście UNESCO)!


Zamek Piastowski
---

Pierwszy zabytek, od którego zaczęliśmy to Zamek Piastowski. Wybudowany w XIII wieku długo służył jako siedziba znanych elit. Od XVIII aż do XX wieku służył jako więzienie co upamiętnia tabliczka na dziedzińcu. Aktualnie jest siedzibą wielu organizacji. Teraz można tam zwiedzać cele więzienne oraz wieżę zamku, gdzie lokalni artyści pokazują swoje dzieła. Sam zamek wygląda na niezadbany, jednak dalej góruje nad miastem.

Zwiedzanie zamku jest możliwe tylko od maja do października! (Dlatego niestety pechowo nie załapaliśmy się na zwiedzanie 🙁 )

Śr-niedz, 11-17.

Rynek
---
Krótkim spacerkiem znaleźliśmy się już w samym sercu, czyli Rynku. Kamienice znajdujące się tam mówią dużo o historii samego miasta. Znajdują się na nich grawerowania, którym warto się przypatrzeć. Niektóre nawiązują do pierników oraz wypieków, z których Jawor był znany. Kamienice pięknie przystrajają same centrum miasta swoimi kolorami, a niektóre z nich pochodzą nawet z XVI wieku! 

Ratusz
---
A na Rynku, Ratusz! Oryginalna budowla była postawiona w XVI wieku, lecz niestety w wyniku pożaru musiała zostać odbudowana w XIX wieku. Co ciekawe, w środku ratusza znajduje się “sala rajców”, w której można oglądać największe witraże w budowli świeckiej na Dolnym Śląsku!
Sale można zwiedzać (do czego bardzo zachęcamy).

Zwiedzanie: pon-pt, 8-15.

Kościół Pokoju
---
Ostatnim obiektem, do którego dotarliśmy, a zarazem ten, z którego Jawor jest najbardziej znany to ewangelicki Kościół Pokoju. Zbudowany został w XVII wieku, a jego wystrój i istnienie pięknie przedstawia historię Europy w tych czasach. Pomimo swojego rozmiaru, jego konstrukcja jest całkowicie oparta na drewnie! Za jego znaczenie dla kultury oraz innowacyjną konstrukcję został wpisany na Listę Światowego Dziedzictwa UNESCO. Aktualnie odbywają się tam Jaworskie Koncerty Pokoju, gdzie można usłyszeć światowych artystów.

Kościół jest udostępniony do zwiedzania: [http://kosciolpokojujawor.pl/zwiedzanie-kosciola/](http://kosciolpokojujawor.pl/zwiedzanie-kosciola/){:target="_blank"}


Muzeum Regionalne
---

Tam nie udało nam się dotrzeć podczas tej wycieczki, jednak jest to miejsce warte uwagi. Muzeum jest położone w dawnym klasztorze bernardynów (jednym z dwóch zachowanych na Dolnym Śląsku). W środku można dowiedzieć się o całej historii Jawora oraz o tym, dlaczego nazywane jest miastem chleba i piernika.

Zwiedzanie: [http://www.muzeumjawor.pl/informacja_turystyczna.html](http://www.muzeumjawor.pl/informacja_turystyczna.html){:target="_blank"}



Kraina Wygasłych Wulkanów
===

<iframe style="border:none;width: -webkit-fill-available;" src="https://pl.frame.mapy.cz/s/kehuzobuco" width="950" height="500" frameborder="0"></iframe>

Myślibórz
---

Po zwiedzeniu Jawora podjechaliśmy do Myśliborza. Stamtąd zaczęliśmy nasz spacer w przyrodzie. A konkretnie z parkingu Wąwóz Myśliborski.

Ścieżka dydaktyczna rezerwatu
---

Z parkingu zaczęliśmy iść ścieżką dydaktyczną, która pokazuje wiele ciekawych formacji skalnych czy zabytków przyrody. Minęliśmy słoneczną łąkę, polanę jaskiniowców, Dąb Jahna czy Maczugę. Przy każdym stanowisku znajdowały się tabliczki opowiadające dokładniej o danych obiektach. 

Trochę meandrowania 😉
---

Po dotarciu do rozdroża zdecydowaliśmy się wrócić górą, przy tej samej ścieżce co poprzednio. To dopiero robiło wrażenie! Można obserwować panoramę miast u podnóża Pogórza Kaczawskiego oraz piękne lasy. Ścieżką szliśmy aż nie natrafiliśmy na Rataj!


Rataj i Małe Organy Myśliborskie
---

Gdy przechodziliśmy w stronę Rataja, można było także natrafić na tabliczki opowiadające o średniowiecznym grodzisku i jego pozostałościach, które się tam znajdowało. Sam Rataj to powulkaniczne wzniesienie, a przy jego podnóżu znajdują się Małe Organy Myśliborskie. Jest to odsłoniony fragment czopu wulkanicznego. Na własne oczy można zobaczyć działalność wulkaniczną na Dolnym Śląsku oraz to, dlaczego kraina nazywana jest od “wygasłych wulkanów”.

Bazaltowa Góra
---

Po zwiedzeniu Rataja oraz jego okolic, udaliśmy się w stronę Bazaltowej Góry, czyli ostatniego punktu wycieczki. Jest to wzniesienie usypane z skał wulkanicznych, na którego zboczach widać opuszczone kamieniołomy. Na samym szczycie znajduje się wieża, na którą śmiało można wchodzić, lecz niestety widok przysłaniają trochę drzewa. Można natomiast podejść do punktu widokowego, z którego można zobaczyć m. in. Jawor!

Powrót...
---

Wracaliśmy tą samą drogą, którą przyszliśmy. Przy Rataju odbiliśmy w stronę Myśliborza, a później? Z górki! Dotarliśmy do parkingu 😊

Przyznajemy, że ta trasa może być jednak męcząca. Znalazło się w niej dużo podejść pod górę, ale też i stromych zejść w dół, więc na wycieczkę obowiązkowo należy zabrać odpowiedni sprzęt!

Oto nasza propozycja na jednodniowy wypad! Na naszym celowniku czekają kolejne niezbadane miejsca Dolnego Śląska, które zostaną zamienione w kolejne plany wycieczek czekające tylko na skorzystanie z nich! 

Bo jak zwiedzać, to na bogato!