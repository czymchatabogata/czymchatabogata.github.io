---
title: "Świdnica - miasto parków i murali"
date: 2025-04-14T00:34:30-02:00
categories:
  - wycieczki
tags:
  - podróże
  - Świdnica
  - Dolny Śląsk
excerpt: Wybierzcie się z nami na wycieczkę po Świdnicy! To tutaj znajdziemy jeden z największych skarbów Dolnego Śląska (wpisany na listę UNESCO!) oraz poznamy bogatą historię miasta. Oprócz tego trochę "utopimy" się w zieleni...
header:
  teaser: assets/images/2025-05-08/Swidnica-00.jpeg
  og_image: assets/images/2025-05-08/Swidnica-00.jpeg

---

Wybierzcie się z nami na wycieczkę po Świdnicy! To tutaj znajdziemy jeden z największych skarbów Dolnego Śląska (wpisany na listę UNESCO!) oraz poznamy bogatą historię miasta. Oprócz tego trochę “utopimy” się w zieleni...

Park Generała Władysława Sikorskiego
---

Naszą wycieczkę zaraz po przejściu z **dworca PKP Świdnica Miasto** rozpoczniemy od **Parku Generała Władysława Sikorskiego**. Znajdziemy w nim piękne okazy roślin takie jak zasadzone tulipany czy czerwone klony oraz ciekawe zabytki. Jednak najciekawszym z nich jest **replika samolotu Fokker Dr.I** należącego do sławnego pilota **Czerwonego Barona**. Na miejscu możemy poczytać o jego historii i wpływie na popkulturę. Co ciekawe, w parku mieścił się kiedyś jedyny świdnicki **amfiteatr** oraz **twierdza** (jedna z większych na Dolnym Śląsku).

Kościół Pokoju pw. Świętej Trójcy
---

Przechodząc dalej napotkamy wejście do symbolu Świdnicy, czyli **Kościoła Pokoju**. Jest to unikat na skalę światową oraz największa drewniana świątynia w Europie. Wybudowany w 1657 roku techniką bez używania gwoździ, został wpisany na listę **UNESCO**. Jego środek jest udekorowany w stylu barokowym, a na wielu ścianach znajdziemy malowidła pochodzące z XVII wieku. Oprócz samego kościoła, na tym terenie zobaczymy też **zabytkowy cmentarz** czy **starą zabudowę (dzwonnice i domy)**. Cały kompleks zachwyca szczególnie swoją trwałością i przepychem w zdobieniach.

Wejście jest płatne [https://kosciolpokoju.pl/zwiedzanie/](https://kosciolpokoju.pl/zwiedzanie/){:target="_blank"}


Rynek
---

Później będziemy kierować się w stronę samego centrum Świdnicy, czyli **rynku**, lecz po drodze zobaczymy jeszcze rzeźbę **Gromady Dzików** wraz z **kapsułą czasu** umieszczoną tam przez mieszkańców. Po dotarciu na plac możemy przyjrzeć się wielu ciekawym i kolorowym kamienicom. Zdecydowanie warto zwrócić uwagę na detale! Oprócz tego na samym rynku znajdziemy różne fontanny i rzeźby m. in. Fontanna Neptuna, Kolumna św. Trójcy czy ławeczka, na której siedzi astronomka - **Maria Curitz**.


Muzeum Dawnego Kupiectwa
---

Na rynku warto zajrzeć do **Muzeum Dawnego Kupiectwa**. Mieszczą się tam wystawy dotyczące wielu różnych obszarów. Możemy dowiedzieć się o historii Świdnicy, kupiectwa na terenie Śląska czy nawet o dawnych przyrządach pomiarowych. Konkretniej, są to najczęściej zbiory z XIX lub XX wieku. Na lepszy odbiór wpływają też rekonstrukcje całych pokojów czy kontuarów, gdzie odbywał się handel. Zbiory muzeum są ogromne, dlatego warto poświęcić im trochę czasu.

Wejście jest płatne [https://muzeum-kupiectwa.pl/sprzedaz-biletow/](https://muzeum-kupiectwa.pl/sprzedaz-biletow/){:target="_blank"}


Ratusz
---

Na rynku znajdziemy też **ratusz**. Pierwotna budowla powstała w 1336 roku, lecz aktualny wygląd zawdzięcza przebudowom z 1720 roku. Długo nie posiadał on wieży. Tą, którą możemy obecnie zwiedzać została odbudowana w 2012 roku. Teraz, znajduje się tam **punkt widokowy**, na który można wjechać windą. Z wieży mamy wspaniały widok na miasto oraz niedalekie góry. Przy dobrej widoczności, można nawet zauważyć wrocławskiego **Sky Tower’a**!

Wejście jest płatne [http://wieza.swidnica.pl/pl/](http://wieza.swidnica.pl/pl/){:target="_blank"}


Katedra św. Stanisława i św. Wacława i Ogród Różany
---

Z rynku skierujemy się w stronę **katedry św. Stanisława i św. Wacława**. Jest to kościół odznaczający się najwyższą wieżą kościelną na Śląsku, która mierzy 101,5 metra. Jego początki sięgają XIV wieku. Ta gotycka świątynia może pochwalić się też najwyżej zawieszonym dzwonem w Polsce. Sam środek jest bogato udekorowany w stylu gotycko-barokowym. Zaraz za budynkiem katedry znajdziemy **Ogród Różany**. W sezonie jest on przepięknie ukwiecony, lecz i tak warto tam przysiąść przy imponującej fontannie oraz wśród przyjemnej zieleni.

Murale
---

Zdecydowanie największą ciekawostką Świdnicy jest ilość kolorowych murali, które znajdziemy w całym mieście. Przedstawiają one znane osobistości czy inne ciekawe postacie. Ujrzeć możemy **Irenę Sendlerową**, **Stanisława Lema** czy **Andrzeja Wajdę**, lecz to tylko część tych cudownych murali.


I na tym kończymy naszą propozycję wycieczki po Świdnicy. Jest to miasto łączące zieleń z imponującymi zabytkami, a nawet sztuką, która pojawia się na każdym kroku. Zdecydowanie te zabytki zapadają w pamięć, dlatego warto wybrać się do tak interesującego miasta.

**Bo jak zwiedzać, to na bogato!**
